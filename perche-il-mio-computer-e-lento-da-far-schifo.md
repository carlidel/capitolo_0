---
description: Le basi per avere un rapporto decente e non abusivo col proprio computer.
---

# Perché il mio Computer è lento da far schifo?

Molto spesso mi sono trovato amici e colleghi costretti ogni giorno a doversi interfacciare con computer e laptop dalle performance analoghe a quelle di una patata attaccata ad un tostapane con della colla vinilica. Tempi di caricamento eterni, continui momenti di blocco totale del sistema, eterne ore di attesa per riuscire ad aprire anche il minimo programma, totale incapacità di installare anche il più semplice programma.

Il problema è che molto spesso questi computer, sulla carta, risultavano estremamente dignitosi dal punto di vista dell'hardware, o meglio, sulla superficie presentavano tutti processori i5 o i7 estremamente dignitosi, insieme a quantitativi di RAM notevoli, che cosa andava storto quindi ogni volta?

Lo vediamo ora qua.

## Le SSD sono una cosa bella. Gli HDD lo sono molto di meno.

Al 99%, quando un computer è lento è perché va uso di un HardDiskDrive \(un disco rigido\) invece di un SolidStateDrive \(un disco a stato solido\).

Seriamente, la causa del problema è sicuramente quella, principalmente.

Non ci credi? Quanto il tuo computer comincia ad arrancare o si sta bloccando all'improvviso o tutto quanto prende a non funzionare, fai subito la combinazione di tasti `ctrl + shif + esc` per aprire di volata il Task Manager di Windows 10. Una volta fatto, dai una occhiata a "più dettagli" ed osserva la percentuale di utilizzo del "Disco". Quasi certamente sarà rossa e prossima al 100%.

Che cosa significa, significa che il computer sta cercando di far funzionare un sistema operativo moderno incentrato sul multitasking su di un dispositivo di storage che, non essendo fisicamente in grado di gestire tante richieste di lettura non sequenziale, arranca mostruosamente e **rende l'intero Sistema Operativo lento come la messa cantata.**

Potrei stare ore a dire quanto è bello al contrario avere un computer velocissimo grazie alla presenza di una SSD, ma mi limiterò invece ad allegare questo [breve video espositivo](https://www.youtube.com/watch?v=YQEjGKYXjw8) \(del 2014, perché è da ANNI che esistono questi dispositivi a prezzi ragionevoli, adesso una SSD da 250GB costa 60 euro\) e ad affermare una profonda verità:

**I MACBOOK SONO VELOCI SOLO PERCHÈ USANO UNA SSD DELLA MADONNA.**

Vero, sono anche veloci perché hanno un buon sistema operativo leggermente più ottimizzato rispetto a Windows 10. Ma davvero,

**I MACBOOK SONO VELOCI SOLO PERCHÈ USANO UNA SSD DELLA MADONNA.**

Quindi? Che cosa significa?

**SIGNIFICA CHE SE RIMPIAZZI L'HDD COL TUO COMPUTER CON UNA SSD AVRAI PERFORMANCE QUASI DEGNE DI UN MACBOOK DELLA STESSA ANNATA.**

Significa anche un'altra cosa, molto importante.

**SE STAI PER COMPRARE UN COMPUTER NUOVO, PER L'AMOR DI DIO, COSTI QUEL CHE COSTI, COMPRANE UNO CHE ABBIA UNA SSD. SE NO FAI PRIMA A PRENDERNE UNO DAL CESTO DEI RIFIUTI ELETTRONICI.**

## Quando l'Antivirus causa patologie autoimmuni

Quando si fa uso di Antivirus """gratuiti""" di qualità discutibile come Avast o altri, si tiene in carico inevitabilmente una enorme quantità di programmi \(di cui molti incredibilmente inutili ed anzi intralcianti\) che fanno larghissimo e spropositato uso delle risorse del sistema operativo \(**soprattutto, tantissimissime letture da disco! Quindi se si ha un HDD è un disastro totale!**\). Inoltre, se si è programmatori, molto spesso antivirus di bassa qualità finiscono per bloccare in prima istanza ogni codice si desidera eseguire per "analisi preliminari di sicurezza".

In altre parole, è un disastro, un disastro che in questi ultimi anni è diventato anche totalmente inutile.

Avere un programma Antivirus è necessario. È vero che se si è attenti e cauti non si ha quasi mai a che fare con programmi infettivi, tuttavia non è sufficiente per [essere totalmente protetti da 0-day exploits](https://www.howtogeek.com/140795/htg-explains-why-you-need-an-antivirus-on-windows-no-matter-how-careful-you-are/). Tuttavia, è totalmente inutile e dannoso avere un programma Antivirus orribile prodotto da terze parti quando le ultime versioni di Windows Defender, con a fianco un programma di analisi manuale extra leggero e non invasivo risulta [essere una alternativa perfetta, gratuita e più rispettosa delle risorse del computer](https://www.howtogeek.com/225385/what%E2%80%99s-the-best-antivirus-for-windows-10-is-windows-defender-good-enough/).

Già se farete l'atto di coraggio di disinstallare il vostro eventuale Antivirus gratuito per poi attivare Windows Defender al suo posto, noterete immediatamente un boost nelle prestazioni del vostro computer.

## Programmi preinstallati? No grazie.

**Fatto**: il tuo portatile con Windows 10 è quasi certamente arrivato con una montagna di software inutile come giochini privi di significato, strane suite di software della CyberLink \(compagnia da evitare come la morte\), versioni di prova di Antivirus \(che come detto prima, fanno più male che bene\) o altri pacchetti software privi di significato.

**Fatto**: tutti questi programmi preinstallati sono INUTILI. I programmi di default di Windows 10 sono già più che sufficienti per fare TUTTO \(magari lo fanno male, ma nel caso tanto vale installare i propri programmi preferiti\).

**Soluzione**: **DISINSTALLA LE COSE E FAI UN PO' DI PULIZIA. CON LE** [**BUONE** ](https://www.thewindowsclub.com/uninstall-preinstalled-apps-games-windows-10-settings)**O CON LE** [**CATTIVE**](https://www.maketecheasier.com/uninstall-pre-installed-apps-windows-10/)**.**

## Un Browser sano implica una vita sana

Gran parte dei siti internet sono affetti da una quantità oscena di banner pubblicitari \(alle volte persino veicolanti malware basati su vulnerabilità Javascript e compagnia\), banner su note sui cookies obbligatori per legge e da mille altre brutture che non fanno altro che rendere la più semplice navigazione un inferno inenarrabile.

I browser vengono anche molto spesso presi di mira da estensioni fasulle e maligne che altro non fanno che aggiungere ulteriore spazzatura alle pagine e alla navigazione. Nel caso di Google Chrome \(browser di cui faccio uso io\), qualora vi siano problemi estremamente gravi di questo tipo si può cercare aiuto in [questa pagina](https://support.google.com/chrome/answer/2765944?co=GENIE.Platform%3DDesktop&hl=en)!

È necessario e vitale quindi difendersi attivamente da questo trend negativo facendo uso di estensioni per bloccare la pubbilicità \(Adblock come termine tecnico\). In molti usano [Adblock](https://chrome.google.com/webstore/detail/adblock/gighmmpiobklfepjocnamgkkbiglidom), che è molto buono, tuttavia non perfetto, in quanto è noto che la compagnia che lo gestisce stringe contratti con le compagnie pubblicitarie per far passare ogni tanto qualche pubblicità di troppo.

Si consiglia pertanto caldamente l'utilizzo delle seguenti estensioni su Google Chrome \(o del loro equivalente su qualsiasi altro browser\):

1. [uBlock Origin](https://chrome.google.com/webstore/detail/ublock-origin/cjpalhdlnbpafiamejdnhcphjbkeiagm?hl=en), un Adblock molto più efficiente e, soprattutto, OpenSource e con la lista di server pubblicitari bloccati costantemente aggiornata e tenuta in piedi da una viva comunità indipendente, e non quindi da una compagnia privata.
2. [Privacy Badger](https://chrome.google.com/webstore/detail/privacy-badger/pkehgijcmpdhfbdbbnkijodmdjhbjlgp), è noto che grandi servizi come Google e Facebook tracciano i nostri spostamenti su tutto l'internet per tracciare un profilo della nostra persona e mandarci pubblicità meglio studiate. Questa estensione riconosce in automatico gran parte dei tracker utilizzati e li disattiva in automatico senza dover pensare a nulla.
3. [I Don't Care About Cookies](https://chrome.google.com/webstore/detail/i-dont-care-about-cookies/fihnjjcciajhdojfnbdddfaoknhalnja?hl=en), una estensione molto valida che, in automatico, chiude la stragrande maggioranza dei banner informativi riguardanti l'utilizzo dei Cookies di un sito internet.
4.  [HTTPS Everywhere](https://chrome.google.com/webstore/detail/https-everywhere/gcbommkclmclpchllfjekcdonpmejbdp?hl=en), questa estensione si assicura che venga utilizzato sempre il protocollo sicuro HTTPS su ogni sito che lo supporti. In generale, aumenta di un poco la sicurezza e la privacy nella propria navigazione.

## FAI. SEMPRE. IL. BACKUP. DEI. TUOI. FILE.

Seriamente.

Fallo.

È vitale per poter lavorare in piena tranquillità e normalmente col proprio computer. Soprattutto quando si tratta di scrivere codice, in quanto, se si ha a che fare con la scrittura di software in generale. Si è molto molto **MOLTO più tranquilli** nel maneggiare il proprio computer quando si è consapevoli che **TUTTI i propri file veramente importanti sono al sicuro su altri dispositivi e/o su di un qualche servizio cloud** \(come i [1000GB offerti gratuitamente su OneDrive per tutti gli studenti dell'UNIBO](https://www.unibo.it/it/servizi-e-opportunita/studio-e-non-solo/agevolazioni-per-computer-tablet-e-software/microsoft-office-365)\).

Fintanto che non seguirai decentemente la [regola del 3-2-1](https://www.youtube.com/watch?v=rFO6NyLIP7M) per i backup. Non sarai MAI in grado di lavorare in piena tranquillità con il tuo computer e, come immediata conseguenza, non sarai MAI in grado di scrivere decentemente qualsivoglia tipo di codice informatico.

Perché avrai paura.

Una paura inutile ed irrazionale di fare un qualche errore a caso e di perdere i tuoi dati senza copie di backup.

